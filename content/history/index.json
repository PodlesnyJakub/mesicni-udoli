{
  "heading": "Historie",
  "intro": "Osada Měsíční Údolí byla založena v roce 1924\nv typickém western stylu jako první trampská osada v Benešovském kraji a jako jedna\nz prvních v Čechách.",
  "sections": [
    {
      "image": "/images/history-1.png",
      "text": "Proslavila se zejména svojí sportovní a kulturní tradicí. Ať byly doby jaké byly, byla vždy tím nejlepším únikem do krásné přírody."
    },
    {
      "image": "/images/history-2.png",
      "text": "Měsíčním údolím se nazývá část Konopišťského potoka s romantickými strmými stráněmi mezi Konopištěm a Poříčím nad Sázavou (dříve se toto místo nazývalo také Českým nebo Poříčským Švýcarskem). Na potoce můžete také nalézt zbytky vodního mlýna."
    },
    {
      "image": "/images/history-3.png",
      "text": "Jednou krátce po první světové válce přišla tlupa skautů s Vojtanem a zamilovala si kouzelný kout v údolí Konopištského potoka pod Podelhotským mlýnem jako vystřižený z westernu, který se pak stal jejich pravidelným tábořištěm. Vytvořili si zde svůj nový svět, kterému dali jméno Měsíční Údolí podle oblíbeného románu Jacka Londona. \u201ePsal se rok 1920\u201c. Dva roky poté, když se první trampové začali usazovat a stávali se setlery, přišli dva bludní trampové Drdol a Rudla Blažek od Zlaté řeky. Po celé desetiletí pak nato se stalo Měsíční Údolí známou trampskou křižovatkou, kde se vystřídalo mnoho bledých tváří. První srub postavený Budilem a Vojtanem v r.24 dal konečně základ k vytvoření Osady Měsíční Údolí 1924, která je nejstarší osadou v tomto kraji a jednou z prvních v celé naší republice. Do roka nato přibyly pak sruby Chvojky a Tarzana, rok poté Šmejkala a dále pak velkou společnou dvojchatu \u201eVrsinou\u201c následoval Hokeš a Vojtíšek. Sérii uzavřeli v roce 30 Hovorka, Vitman a bratři Zemanové a hned poté přicházeli další a další. A takto se vykrystalizovala osada v typickém westernovém skansenu, který se tak pečlivě uchoval až dodnes. Skloubena věčným přátelstvím a společnými ideály, vytvořila si osada vlastní westernovou kulturu tolik odlišnou od okolního rušného světa. A právě tento model dokázal přežít až dodnes, leč byly doby různé i hrůzné. Naši předchůdci odešli s větrem a zbývá na nás všech, další generaci, ochraňovat kulturu a tradice které nám tu po nich zůstaly."
    }
  ]
}
